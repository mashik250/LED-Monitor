গাজীপুরের শ্রীপুরের এমসি বাজারে প্রকাশ্যে রামদা হাতে নিয়ে মিছিল করেছেন যুবদলের নেতাকর্মীরা। উপজেলা যুবদলের সদস্য ও সাবেক যুগ্ম আহ্বায়ক জাহাঙ্গীর আলম পিন্টুর নেতৃত্বে শনিবার (২২ ফেব্রুয়ারি) বিকাল সাড়ে ৪টার দিকে উপজেলার মাওনা ইউনিয়নের এমসি বাজারে এ মিছিল করা হয়।

এমসি বাজার থেকে চাঁদা তোলার দাবিতে এ মিছিল করা হয়। পরে বাজারে সংক্ষিপ্ত সমাবেশ করে জাহাঙ্গীর আলম পিন্টু বলেছেন, ‘আজ থেকে এই বাজারে টাকা তুলবো আমি। আমি যতদিন বেঁচে থাকবো, ততদিন পর্যন্ত এই বাজার আমার নেতৃত্বে চলবে। কেউ বাধা দিলে তাকে অনেক খেসারত দিতে হবে।’

এসময় যুবদল নেতাকর্মীদের হাতে বিভিন্ন ধরনের অস্ত্র দেখা যায়। তাদের কারও হাতে ছিল রামদা, কারও হাতে লোহার রড। জাহাঙ্গীর আলম পিন্টু তেলিহাটি ইউনিয়নের মুলাইদ গ্রামের নূরুল ইসলাম নূরের ছেলে এবং শ্রীপুর উপজেলা যুবদলের সাবেক যুগ্ম আহ্বায়ক এবং বর্তমান সদস্য।
