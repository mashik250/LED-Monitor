মামলার অভিযোগপত্রে পুলিশের দাবি ছিল, আসামি সাইফুল আত্মঘাতী বোমা বিস্ফোরণে মারা যায়। বিস্ফোরণে তার শরীর ক্ষতবিক্ষত হয়েছে। ভবনের দেওয়াল ও বারান্দার গ্রিল উড়ে রাস্তায় গিয়ে পড়ে। রুমের দেওয়াল ভেঙে যায় ও লোহার ফ্যান দুমড়েমুচড়ে যায়। কিন্তু মামলার নথিপত্র ঘেঁটে পদে পদে পুলিশের এমন দাবির অসাড়তা উঠে এসেছে। মামলার জব্দ তালিকায় ঘটনাস্থল থেকে সাইফুলের জাতীয় পরিচয়পত্র ও তার ব্যবহৃত ব্যাগ উদ্ধার করা হয়।

অভিযুক্তদের আইনজীবীরা জানিয়েছেন, পুলিশের দাবি অনুযায়ী ভয়াবহ আত্মঘাতী বিস্ফোরণে ভবনের দেওয়াল ও বারান্দার গ্রিল উড়ে রাস্তায় পড়ে গেলেও সাইফুলের সঙ্গে থাকা টাকা, জাতীয় পরিচয়পত্র ও কয়েকটা মোবাইল অক্ষত ছিল। আদালতে সাক্ষ্য দিতে আসা পুলিশের এসআই ইমরুল সাহেদকে এ বিষয়ে প্রশ্ন করা হলে তিনি এ সম্পর্কে কোনো সদুত্তর দিতে পারেননি।

আইনজীবীরা বলছেন, পুলিশের দাবি করা সাইফুলের যে ব্যাগে বোমা ছিল সেটি বিস্ফোরিত হলেও সেই ব্যাগের শুধু একপাশে একটু ছেঁড়া ছিল। মামলার নথিপত্রে ঘটনাস্থলের ভয়াবহতার সঙ্গে জব্দ তালিকার এমন বৈসদৃশ এটা স্পষ্ট হয়ে ওঠে যে, পুলিশের সাজানো নাটকেই সেই তরুণকে জঙ্গি তকমা দিয়ে হত্যা করা হয়েছিল।

আমার দেশ/২২ ফেব্রুয়ারি ২০২৫ (https://www.dailyamardesh.com/amar-desh-special/amdwxlm1jr2uh)
